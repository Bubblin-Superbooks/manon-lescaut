<div class="leaf flex"><div class="inner justify"><p>--- Kieltäydytkö siis seuraamasta minua? Mene, syöksy turmiotasi kohti!  
Hyvästi, sinä kiittämätön ja kapinallinen poika!</p><p>--- Hyvästi raaka ja luonnoton isä — minä huudahdin ollen suunniltani.</p><p>Riensin heti pois Luxembourg-puutarhasta ja astuin katuja pitkin kuin raivon riivaama mies, suunnaten kulkuni herra de T:n asunnolle. Matkalla kohotin käteni ja katseeni, avuksi huutaen taivaisia voimia.</p><p>--- Oi armias taivas — huudahdin — oletkohan sinä yhtä taipumaton kuin ihmiset? En enää voi odottaa apua muilta kuin sinulta.</p><p class=" stretch-last-line ">Herra de T. ei vielä ollut palannut kotia; mutta hän saapui, odotettuani häntä muutaman hetken. Hänen välitystoimensa ei ollut onnistunut sen paremmin kuin minunkaan. Hän kertoi sen minulle masentuneen näköisenä. Nuori G.M., vaikka ei ollutkaan yhtä suuttunut Manoniin ja minuun kuin isänsä, ei ollut</p></div> </div>